---
layout: post
title: Как да се справим с пародонтозата?
subtitle: Причини за заболяването и начини на лечение
description: 'Пародонтозата (пародонтита) е хронично заболяване, което засяга зъбодържащият апарат, венците и костта около зъбите. Тук ще опиша какви са причините за заболяването, както и кои фактори правят лечението му толкова трудно и какво да направим за да предотвратим развитието му още преди да е прогресирало. '
legacy: 'http://kambov.blogspot.com/2011/01/blog-post.html'
categories: ['hygiene']
tags: ['пародонтоза', 'венци', 'кости около зъбите']
---
# Как да се справим с пародонтозата?

Пародонтозата (пародонтита) е хронично заболяване, което засяга зъбодържащият апарат, венците и костта около зъбите. Тук ще опиша какви са причините за заболяването, както и кои фактори правят лечението му толкова трудно и какво да направим за да предотвратим развитието му още преди да е прогресирало. Причините за възникване на заболяването са бактерии, които първо възпаляват венците (гингивит). Именно там започва заболяването и там е най-добре то да се отстрани.

Основният симптом, с който се характеризира заболяването е кървенето, при миене на зъбите или дори и при лека стимулация. Болка липсва. Други не толкова очевидни симптоми са подуване на венеца, зачервяване в различна степен и др. Ако не се вземат мерки на този етап, заболяването прогресира като засяга костта, която държи зъбите и те постепенно се оголват. Образуват се дълбоки джобове, които стават инкубатор на инфекцията. С времето това състояние се задълбочава, бавно, безболезнено, но сигурно. Една често допускана грешка е изписването на антибиотик (най-често Родожил) още в началото на лечението. Често това е и единственото, което се прави за справяне със състоянието. Този подход дава съвсем краткотраен клиничен резултат, като маскира клиничната картина за определено време и пациента си мисли, че всичко е отминало. Уви след известно време нещата се връщат в началното си състояние.

Истината е, че антибиотик е необходим само в случаите, които не се повлияват от основното лечение, а то включва:

- Почистване на зъбният камък и плаката
- Отстраняване на грешките при ежедневните грижи за хигиената на зъбите
- След като се установи, че пациента почиства добре зъбите си вкъщи се прави измерване на дълбочината на джобовете. Тези които са по дълбоки от 3 мм подлежат на кюртаж (минимална операция за премахване на възпалената тъкан), който цели да премахне инфектираната тъкан и да възстанови нормалната дълбочина на джоба до 3 мм.

От голямо значение за крайният резултат е добрата мотивация на пациента.
Фактори, които затрудняват лечението са:

- Тютюнопушене
- Придружаващи заболявания, които намаляват имунитета като диабет, СПИН и др.
- Недобре изработени пломби, коронки и мостове. Те задължително трябва да се подменят по време на лечението.

Пародонтитът е заболяване, което трудно се лекува, основно защото протича бавно, безболезнено и пациентите търсят помощ, когато заболяването е в напреднала фаза. Ако имате някой от гореописаните симптоми, не отлагайте лечението, а потърсете квалифицирана помощ от зъболекар.